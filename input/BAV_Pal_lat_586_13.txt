INCIPIUNT CAPITULA TERCII DECIMI LIBRI DE IEIVNIO 

TOC1
De obseruatione quadragesimae 

TOC2
De ieiunio quatuor temporum 

TOC3
Quo tempore ad missam flectamus genua dici debeat 

TOC4
De illis qui indictum ieiunivm contempserint 

TOC5
De eadem re 

TOC6
De lętania maiore quomodo obseruanda sit 

TOC7
De ieiunio rogationum 

TOC8
Vt in cęna domini ut in reliquis xlmę diebus ieiunium non soluatur 

TOC9
Vt in sabbato sancto ieiunium ante noctis initium non soluatur 

TOC10
Quod non oporteat in xlma natalicia sanctorum celebrari 

TOC11
Quod in diebus ieiunii elemosina sit facienda 

TOC12
Ut in xlma tempus prandii conseruetur 

TOC13
Quod in diebus ieiuniorum nulla iurgia esse debeant 

TOC14
Ut in illis sacratis diebus ieiuniorum coniugati a coniugibus se abstinere debeant 

TOC15
De his qui in clęro sunt et carnium esum habuerint exosum 

TOC16
De uigiliis sanctorum 

TOC17
De eadem re 

TOC18
De hoc si euenerit pestilentia uel inęqualitas aeris 

TOC19
Vt nullus in die dominica pro abstinentia ieiunet 

TOC20
De eadem re  

TOC21
Et placita saecularia in diebus dominicis et in praecipuis festis et in diebus ieiuniorum non fiant 

TOC22
Vt ieiunium absque cibo luxurię obseruari debeat 

TOC23
Ut cottidianum ieiunium non sit sine refectione aliqua 

TOC24
De eodem 

TOC25
Quod ieiunium curet uulnera delinquentis 

TOC26
De quodam alcibiade qui sibi graue iugum ieiunii imposuerat 

TOC27
De eo qui sub optentu religionis sine iussu episcopi sui uel presbiteri ieiunium sibi imponit 

TOC28
Ut nullus christianus dum sancta loca pro reuerentia petierit alicuius publicę potestatis banno ibidem constringatur 

INCIPIT LIBER TERCI 

us decimus de ueneratione et obseruatione et pęnitentia sacri ieiunii K1
De obseruatione quadragesimae 

Ex epistola Gregorii papae 

QUADRAGESIMA SVMMA obseruatione est obseruanda ut ieiunium in ea praeter dies dominicos qui de abstinentia subtracti sunt nisi quem infirmitas impedierit nullatenus soluatur quia ipsi dies decimę sunt anni A prima igitur dominica quadragesimę usque in pascha domini vi ebdomadę computantur quarum uidelicet dierum quadraginta et duo fiunt Ex quibus dum sex dies dominici abstinentię subtrahuntur non plus in abstinentia quam triginta et sex dies remanent Uerbi gratia Si per trecentos sexaginta v dies annus ducitur nos autem per xxx et sex dies affligimur quasi anni decimas deo damus Et ut sacer numerus quadraginta dierum adimpleatur quem saluator noster suo sacro ieiunio consecrauerat quatuor dies prioris ebdomadę ad supplementum quadraginta dierum tollantur id est iiii feria quę caput ieiunii subnotatur et quinta feria sequens sexta et sabbatum Nisi istos quatuor dies superioribus triginta et vi adiunxerimus quadraginta dies in abstinentia non habemus Iubemur etiam ab omnipotenti deo omnium bonorum nostrorum decimas dare Quapropter ut omnis decima a nobis deo rite persoluatur tollamus decimam anni et in ea peccata nostra confitendo corrigendo nos ieiunando uigilando orando elemosinas largiendo abstergamus et carnem nostram decimemus ut ad sanctum pascha securi peruenire possimus 

K2
De ieiunio iiiiorum temporum 

Ex concilio Mogontiensi Capitulum ii 

Constituimus ut quatuor tempora anni ab omnibus cum ieiunio obseruentur Id est in martio ebdomada prima In iunio secunda In septembre tertia In decembre quarta quę fuerit plena ante uigiliam natalis domini id est feria iiii et vi et sabbto Veniant omnes ad ęcclesiam hora nona cum lętaniis ad missarum sollempnia 

K3
Quo tempore ad missam flectamus genua dici debeat 

Ex concilio Aurelianensi Capitulum xiii 

Vt presbiteri plebibus annuntient quod in quadragesima et in ieiunio iiii temporum tantummodo ad missarum sollempnia genua flectere debeant In dominicis econtra diebus uel cęteris festis a uespera usque in uesperam non flectant genua sed stantes incuruati orent nec quisquam uno genu solotenus impraesso orare praesumat sicut iudei irridentes dominum in passione eius fecisse leguntur sed utraque genua terrę figat Ait enim apostolus Flecto genua mea ad patrem domini nostri ihesu christi 

K4
De illis qui indictum ieiunium contempserint 

Ex concilio Mogontiensi Capitulum v 

Si quis indictum ieiunium superbiendo contempserit et obseruare cum cęteris christianis noluerit in gangrensi concilio praecipitur ut anathematizetur 

K5
De eadem re 

Ex concilio Gangrensi Capitulum xviiii 

Si quis eorum qui continentię student absque necessitate corporea tradita in commune ieiunia et ab ęcclesia custodita superbiendo dissoluit stimulo suę cogitationis impulsus anathema sit 

K6
De lętania maiore quomodo obseruanda sit 

Ex concilio Mogontiensi Capitulum vi 

Placuit nobis ut letania maior obseruanda sit a cunctis christianis uno die vii kalendas MAI sicut in romana ęcclesia constitutum reperimus et sicut sancti patres nostri constituerunt non equitando non praeciosis uestibus induti cinere respersi et cilicio induti nisi infirmitas impedierit 

K7
De ieiunio rogationum 

Ex concilio Aurelianensi Capitulum vi 

Cum exigentibus peccatis galliarum populi luporum rabie acriter interimerentur nec huius flagelli aliquod remedium inueniri posset congregati traduntur galli arum episcopi apud uiennam urbem atque in commune statuerunt ut triduanum ieiunium facerent Cumque dominus pestem misericorditer abstulisset hi dies in consuetudinem annuę celebritatis uenerunt ut per galliarum prouincias ante ascensionis domini diem celebrarentur Agamus et nos hos dies cum summa reuerentia et deuotione cum abstinentia carnis et humilitate cordis non ut uisibilium luporum rabiem euadamus sed ut inuisibilium id est spirituum inmundorum temptamenta uincere ualeamus Nullus autem his diebus uestimentis praeciosis induatur quia in sacco et cinere lugere debemus Prohibeantur ebrietates et commessationes quę fiunt in uulgari plebe Nemo ibi equitare praesumat sed discalciatis pedibus omnes incedant Nequaquam mulierculę choros ducant sed omnes in commune kyrie eleison decantent et cum contritione cordisdei misericordiam exorent pro peccatis pro pace pro peste pro conseruatione frugum et pro cęteris necessitatibus Dies enim sunt abstinentię non lętitię 

K8
Ut in cęna domini vt in reliquis xlmę diębus ieiunium non soluatur 

Ex concilio Laodicensi Capitulum l 

Quod non oporteat in quadragesima in ultima septimana quintę ferię  ieiunium soluere totamque xlma sine ueneratione transire magisque conueniat omnem quadragesimam districto uenerari ieiunio 

K9
Vt in sabbato sancto ieiunium ante noctis initium non soluatur 

Ex concilio Arausico Capitulum ii 

Vt in sabbato sancto hoc est in uigilia paschę ieiunium ante noctis initivm nisi a paruulis aut infirmis non soluatur nec ipsa in parasceue quia cęna domini et parasceue et sabbatum ad illos quadraginta dies respiciunt uel diuina mysteria his duobus diebus cęlebrentur canonibus quippe iubentibus biduo isto id est parasceue et sabbato sacramenta penitus non celebrari 

K10
Quod non oporteat in xlma natalicia sanctorum celebrari 

Ex concilio Laodicensi Capitulum li 

Quod non oporteat in quadragesima martyrum natalicia celebrari sed eorum sancta commemoratio in diebus sabbatorum et dominicorum fieri conueniat 

K11
Quod in diebus ieiunii elemosina sit facienda 

Ex concilio Cabillonensi Capitulum v 

Diebus uero ieiunii elemosina facienda est et cibum siue potum quo quisque uti debuit si ieiunauerit pauperibus eroget quia ieiunare et cibos prandii ad cęnam reseruare non mercedis sed ciborum est incrementvm 

K12
Ut in quadragesima tempus prandii conseruetur 

Ex decretis siluerii papae Capitulum i 

Solent plures qui se ieiunare putant in xlma mox ut signum audierint ad horam nonam manducare Qui nullatenus ieiunare credendi sunt si ante manducauerint quam uespertinum celebretur officium Concurrendum est enim ad missas et auditis missarum sollempnibus et uespertinis officiis largitis elemosinis ad cibum accedendum est Si uero aliquis necessitate constrictus fuerit ut ad missam uenire non ualeat estimata uespertina hora com pleta oratione sua ieiunium absoluat 

K13
Quod in diębus ieiuniorum nulla iurgia esse debeant 

Ex decretis liberii papae Capitulum iiii 

In his ieiuniorum diebus nullę lites nullę contentiones esse debent sed in dei laudibus et opere necessario persistendum Arguit enim eos qui contentiones et lites quadragesimę tempore faciunt et qui debita a debitoribus exigunt dominus per prophetam dicens Ecce in die ieiunii uestri inueniuntur uoluntates uestrę et omnes debitores uestros repetitis Ecce ad lites et ad contentiones ieiunatis et percutitis pugno impie 

K14
Vt in illis sacratis diebus ieiuniorum coniugati a coniugibus se abstinere debeant 

Item eiusdem Capitulum v 

Abstinendum est enim in his sacratissimis xlmę debus a coniugibus et caste et pie uiuendum ut sanctificato corde et corpore isti dies transigantur et sic perueniatur ad diem sanctum paschę quia pene nihil ualet ieiunium quod coniugali opere polluitur et quod orationes uigilię et elemosinę non commendant 

K15
De his qui in clęro sunt et carnium esum habuerint exosum 

Ex concilio Ancyrano Capitulum xiii 

Hi qui in clęro sunt presbiteri aut diaconi et a carnibus abstinent placuit eas quidem contingere et ita si uoluerint continere Quod si in tantum eas abominantur ut nec olera quę cum eis coquuntur existiment comedenda tamquam non consentientes regulę ab ordine cessare debent 

K16
De uigiliis sanctorum 

Ex concilio Aurelianensi Capitulum i 

Presbiteri cum sacras festiuitates populo annuntiant etiam ieiunium uigiliarum eos omnimodis seruare moneant 

K17
De eadem re 

Ex decretis Eusebii papae Capitulum x 

Ut in ęcclesia a sacerdotibus ieiunia constituta sine necessitate rationabili non soluantur 

K18
De hoc si euenerit pestilentia uel in ęqualitas aeris 

Ex decretis liberii papae Capitulum ii 

Si euenerit fames pestilentia in ęqualitas ae ris uel alia qualiscumque tribulatio statim ieiuniis elemosinis et obsecrationibus domini misericordia depraecetur 

K19
Ut nullus in die dominica pro abstinentia ieiunet 

Ex concilio Gangrensi Capitulum xviii 

Si quis propter continentiam quę putatur aut propter contumatiam in die dominico ieiunat anathema sit 

K20
De eadem re 

Ex concilio Turonico Capitulum lvii 

Si quis  propter publicam poenitentiam a sacerdote acceptam aut pro aliqua necessitate die dominica uelut pro quadam religione ieiunauerit sicut manichei anathema sit 

K21
Vt placita saecularia in diebus dominicis et in praecipuis festis et in diebus ieiuniorum non fiant 

Ex concilio Apud Erphesfurt habito Capitulum ii iussu Heinrici regis 

Placita saecularia dominicis diebus uel aliis praecipuis festis seu etiam in his diebus in quibus legitima ieiunia celebrantur secundum canonicam constitutionem minime fieri decreuimus Insuper etiam sancta synodus decreuit ut nulla iudiciaria potestas licentiam habeat sua auctoritate christianos ad placitum bannire in supradictis diebus id est septem dies ante natalem domini usque in octauas epiphanię et a quinquagesima usque in octauas paschę et septem dies ante natiuitatem sancti iohannis baptistę quatenus ad eundi ęcclesiam orationibusque uacandi liberius habeantur facultas 

K22
Vt ieiunium absque cibo luxurię obseruari debeat 

Ex dictis Ieronimi 

Non dico ebdomadas non dico duplicata ieiunia sed saltem singulos dies absque ciborum luxuria transigamus 

K23
Vt cottidianum ieiunium non sit sine refectione aliqua 

Ex dictis Pimenii heremitę 

Sint tibi cottidiana ieiunia et refectio sacietatem fugiens Nihil enim prodest tibi biduo triduoque transmisso uacuum portare uentrem si pariter obruatur Si conpensantur saturitate ieiunia ilico mens repleta torpescit et irrigata terra corporis huius spinas et carduum germinat 

K24
De eodem 

Item idem 

Sint tibi ieiunia pura continua moderataque id est cottidie esurire et cottidię prandere 

K25
Quod ieiunium curet uulnera delinquentis 

Ex dictis apostoli 

Noli adhuc aquam bibere sed modico utere uino propter infirmitates tuas curat enim uulnera delinquentis curatosque sanctificat ieiunivm 

K26
De quodam alcibiade qui sibi graue iugum ieiunii inposuerat 

Eusebius in ęcclesiastica historia dicit 

Alcibiades quidam erat ex numero eorum qui pro Christo uincti tenebantur hic uitam satis arduam et austeram gerebat nihil cibi uolens accipere sed tantum pane et sale cum aqua utebatur Cum uitę hunc rigorem uellet etiam in carcere positus obtinere attalo cuidam seruo dei reuelatum est quia non recte faceret alcibiades creaturis dei et uellet aliis formam scandali derelinquere Quibus cognitis alcibiades cępit omnia cum gratiarum actione percipere quia quę illi reuelabat spiritus ut doceret huic ut sequeretur id est spiritus persuadebat 

K27
De eo qui sub optentu religionis sine iussu episcopi sui uel presbiteri ieiunium sibi imponit 

Ex concilio apud erphesfurt habito Capitulum v cui interfuit Heinricus rex 

Vt nemo nisi consentiente proprio episcopo aut eius misso ieiunium sub optentu religionis sibi imponat unum diem pre aliis excipiendo omnimodo interdicimus quod et factum displicet et in futurum fieri prohibemus quia plus causa ariolandi esse dinoscitur quam supplementum catholicę legis 

K28
Ut nullus christianus dum sancta loca pro reuerentia petierit alicuius publicę potestatis banno ibidem constringatur 

Ex eodem concilio cui interfuit Heinricus rex Capitulum iii 

Precipimus namque ut nullus christianus pro reuerentia ęcclesiam petendo ibique manendo indeque uertendo alicuius publicę potestatis banno ibidem confringatur ne forte dum ad ęcclesiam causa orationis properat per bannum impediatur pro salute animę deuote insistere 
