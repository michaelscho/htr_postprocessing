INCIPIUNT CAPITULA TERTII decimi libri De periurio 

TOC1
De obseruatione quadragęsimę 

TOC2
De ieiunio quatuor temporum 

TOC3
Quo tempore ad missam flectamus genua dici debeat 

TOC4
De illis qui indictum ieiunium contempserint 

TOC5
De eadem re 

TOC6
De lętania maiore quomodo obseruanda sit 

TOC7
De ieiunio rogationum 

TOC8
Ut in cęna domini ut in reliquis quadragesimę diębus ieiunium non soluatur 

TOC9
Ut in sabbato sancto ieiunium ante noctis initium non soluatur 

TOC10
Quod non oporteat in quadragesima natalicia sanctorum celebrari 

TOC11
Quod in diebus ieiunii elemosina sit facienda 

TOC12
Ut in quadragesima tempus prandii conseruetur 

TOC13
Quod in diebus ieiuniorum nulla iurgia esse debeant 

TOC14
Ut in illis sacratis diebus ieiuniorum coniugati a coniugibus se abstinere debeant 

TOC15
De his qui in clero sunt et carnium esum habuerint exosum 

TOC16
De uigiliis sanctorum 

TOC17
De eadem re 

TOC18
De hoc si euenerit pestilentia uel inęqualitas aeris 

TOC19
Ut nullus in die dominica pro abstinentia ieiunet 

TOC20
De eadem re 

TOC21
Ut placita sęcularia in diebus dominicis et in praecipuis festis et in diebus ieiuniorum non fiant 

TOC22
Ut ieiunium absque cibo luxurię obseruari debeat 

TOC23
Ut cottidianum ieiunium non sit sine refectione aliqua 

TOC24
De eodem 

TOC25
Quod ieiunium curet uulnera delinquentis 

TOC26
De quodam alcibiade qui sibi graue iugum ieiunii imposuerat 

TOC27
De eo qui sub obtentu religionis sine iussu episcopi sui uel presbiteri ieiunium sibi imponit 

TOC28
Ut nullus christianus dum sancta loca pro reuerentia petierit alicuius publicę potestatis banno ibidem constringatur 

INCIPIT LIBER TERTIUS decimus de ueneratione et obseruatione et poenitentia sacri ieiunii 
 
K1
De obseruatione xlmę 
Ex epistola gregorii papae 
QUADRAGESIMA SUMMA OBSERuatione est obseruanda ut ieiunium in ea preter dies dominicos qui de abstinentia subtracti sunt nisi quem infirmitas impedierit nullatenus soluatur quia ipsi dies decimę sunt anni A prima igitur dominica xl usque in pascha domini vi ebdomadę computantur quarum uidelicet dierum quadraginta et duo fiunt Ex quibus dum sex dies dominici abstinentię subtrahuntur non plus in abstinentia quam xxx et sex dies remanent Uerbi gratia Si per trecentos sexaginta v dies annus ducitur nos autem per xxx et sex dies affligimur quasi anni decimas deo damus Et ut sacer numerus quadraginta dierum adimpleatur quem saluator noster suo sacro ieiunio consecrauerat quatuor dies prioris ebdomadę ad supplementum quadraginta dierum tollantur id est iiiia feria quę caput ieiunii subnotatur et v feria sequens sexta et sabbatum Nisi istos quatuor dies superioribus triginta et sex adiunxerimus quadraginta dies in abstinentia non habemus Iubemur etiam ab omnipotenti deo omnium bonorum nostrorum decimas dare Quapropter ut omnis decima a nobis deo rite persoluatur tollamus decimam anni et in ea peccata nostra confitendo corrigendo nos ieiunando uigilando orando elemosinas dando abstergamus et carnem nostram decimemus ut ad sanctum pascha securi peruenire possimus 

K2
De ieiunio quatuor temporum 
Ex concilio Mogontiensi Capitulum ii 
Constituimus ut quatuor tempora anni ab omnibus cum ieiunio obseruentur Id est in martio ebdomada prima In iunio secunda In septembre iii In decembre quarta quę fuerit plena ante uigiliam natalis domini Id est feria iiiita et vita et sabbato Veniant omnes ad ęcclesiam hora nona cum lętaniis ad missarum sollempnia 

K3
Quo tempore ad missam flectamus genua dici debeat 
Ex concilio Aurelianensi Capitulum xiii 
Ut presbiteri plebibus annuntient quod in quadragesima et in ieiunio iiiiorum temporum tantummodo ad missarum sollempnia genua flectere debeant In dominicis econtra diebus uel cęteris festis a uespera usque in uesperam non flectant genua sed stantes incuruati orent nec quisquam uno genu solotenus impresso orare presumat sicut iudaei irridentes dominum in passione eius fecisse leguntur sed utraque genua terrę figat Ait enim apostolus Flecto genua mea ad patrem domini nostri ihesu christi 

K4
De illis qui indictum ieiunium contempserint 
Ex concilio Mogontiensi Capitulum v 
Si quis indictum ieiunium superbiendo contempserit et obseruare cum cęteris christianis noluerit in gangrensi concilio praecipitur ut anathematizetur 

K5
De eadem re 
Ex concilio gangrensi Capitulum xviiii 
Si quis eorum qui continentię student absque necessitate corporea tradita in commune ieiunia et ab ęcclesia custodita superbiendo dissoluit stimulo suę cogitationis impulsus anathema sit 

K6
De letania maiore quomodo obseruanda sit 
Ex concilio Mogontiensi Capitulum vi 
Placuit nobis ut lętania maior obseruanda sit a cunctis christianis uno die vii kalendas Mai sicut in romana ęcclesia constitutum reperimus et sicut sancti patres nostri constituerunt non equitando non preciosis uestibus induti cinere respersi et cilicio induti nisi infirmitas impedierit 

K7
De ieiunio rogationum 
Ex concilio Aurelianensi Capitulum vi 
Cum exigentibus peccatis galliarum populi luporum rabie acriter interimerentur nec huius flagelli aliquod remedium inueniri posset congregati traduntur galliarum episcopi apud uiennam urbem atque in commune statuerunt ut triduanum ieiunium facerent Cumque dominus pestem misericorditer abstulisset hi dies in consuetudinem annuę celebritatis uenerunt ut per galliarum prouincias ante ascensionis domini diem celebrarentur Agamus et nos hos dies cum summa reuerentia et deuotione cum abstinentia carnis et humilitate cordis non ut uisibilium luporum rabiem euadamus sed ut inuisibilium id est spirituum immundorum temptamenta uincere ualeamus Nullus autem his diebus uestimentis praeciosis induatur quia in sacco et cinere lugere debemus Prohibeantur ebrietates et commessationes quę fiunt in uulgari plebe Nemo ibi ęquitare presumat sed discalciatis pedibus omnes incedant Nequaquam mulierculę choros ducant sed omnes in commune kyrie eleison decantent et cum contritione cordis dei misericordiam exorent pro peccatis pro pace pro peste pro conseruatione frugum et pro cęteris necessitatibus Dies enim sunt abstinentię non lętitiae 

K8
Ut in cęna domini ut in reliquis xlmę diebus ieiunium non soluatur 
Ex concilio Laodicensi ... l 
Quod non oporteat in quadragesima in ultima septimana quintę ferię ieiunium soluere totamque quadragesimam sine ueneratione transire magisque conueniat omnem xlmam districto uenerari ieiunio 

K9
Ut in sabbato sancto ieiunium ante noctis initium non soluatur 
Ex concilio ...rausico ... ii 
Ut in sabbato sancto hoc est in uigilia paschę ieiunium ante noctis initium nisi a paruulis aut infirmis non soluatur nec ipsa in parasceue quia cena domini et parasceue et sabbatum ad illos quadraginta dies respiciunt uel diuina mysteria his duobus diebus celebrentur canonibus quippe iubentibus biduo isto id est parasceue et sabbato sacramenta penitus non celebrari 

K10
Quod non oporteat in xlma natalicia sanctorum celebrari 
Ex concilio Laodicensi Capitulum li 
Quod non oporteat in quadragesima martyrum natalitia celebrari sed eorum sancta commemoratio in diebus sabbatorum et dominicorum fieri conueniat 

K11
Quod in diebus ieiunii elemosina sit facienda 
Ex concilio Cabillonensi Capitulum v 
Diebus uero ieiunii elemosina facienda est et cibum siue potum quo quisque uti debuit si ieiunauerit pauperibus eroget quia ieiunare et cibos prandii ad cęnam reseruare non mercedis sed ciborum est incrementum 

K12
Ut in quadragesima tempus prandii conseruetur 
Ex decretis Siluestri papae Capitulum i 
Solent plures qui se ieiunare putant in quadragesima mox ut signum audierint ad horam nonam manducare Qui nullatenus ieiunare credendi sunt si ante manducauerint quam uespertinum celebretur officium Concurrendum est enim ad missas et auditis missarum sollempnitatibus et uespertinis officiis largitis elemosinis ad cibum accedendum est Si uero aliquis necessitate constrictus fuerit ut ad missam uenire non ualeat estimata uespertina hora completa oratione sua ieiunium absoluat 

K13
Quod in diebus ieiuniorum nulla iurgia esse debeant 
Ex decretis liberii papae Capitulum iiii 
In his ieiuniorum diebus nullę lites nullę contentiones esse debent sed in dei laudibus et opere necessario persistendum Arguit enim eos qui contentiones et lites quadragesimę tempore faciunt et qui debita a debitoribus exigunt dominus per prophetam dicens Ecce in die ieiunii uestri inueniuntur uoluntates uestre et omnes debitores uestros repetitis Ecce ad lites et contentiones ieiunatis et percutitis pugno impie 

K14
Ut in illis sacratis diebus ieiuniorum coniugati a coniugibus se abstinere debeant 
Item eiusdem Capitulum v 
Abstinendum est enim in his sacratissimis xl diebus a coniugibus et caste et pie uiuendum ut sanctificato corde et corpore isti dies transigantur et sic perueniatur ad diem sanctum paschę quia pene nihil ualet ieiunium quod coniugali opere polluitur et quod orationes uigilię et elemosinę non commendant 

K15
De his qui in clero sunt et carnium ęsum habuerint exosum 
Ex concilio Ancirano Capitulum xiii 
Hi qui in clero sunt presbiteri aut diaconi et a carnibus abstinent placuit eas quidem contingere et ita si uoluerint continere Quod si in tantum eas abominantur ut nec olera quę cum eis coquuntur existiment comedenda tanquam non consentientes regulę ab ordine cessare debent 

K16
De uigiliis sanctorum 
Ex concilio Aurelianensi Capitulum i 
Presbiteri cum sacras festiuitates populo annuntiant etiam ieiunium uigiliarum eos omnimodis seruare moneant 

K17
De eadem re 
Ex decretis Eusebii papae Capitulum x 
Vt in ęcclesia a sacerdotibus ieiunia constituta sine necessitate rationabili non soluantur 

K18
De hoc si euenerit pestilentia uel in ęqualitas aeris 
Ex decretis liberii papae Capitulum ii 
Si euenerit fames pestilentia in ęqualitas aeris uel alia qualiscumque tribulatio statim ieiuniis elemosinis et obsecrationibus domini misericordia deprecetur 

K19
Ut nullus in die dominica pro abstinentia ieiunet 
Ex concilio gangrensi Capitulum xxiii 
Si quis propter continentiam quę putatur autem propter contumatiam in die dominico ieiunat anathema sit 

K20
De eadem re 
Ex concilio Turonico Capitulum lvii 
Si quis propter publicam poenitentiam a sacerdote acceptam aut pro aliqua necessitate die dominica uel ut pro quadam religione ieiunauerit sicut manichei anathema sit 

K21
Ut placita saecularia in diebus dominicis et in precipuis festis et in diebus ieiuniorum non fiant 
Ex concilio apud erphesfurt habito Capitulum ii iussu heinrici regis 
Placita saecularia dominicis diebus uel aliis praecipuis festis seu etiam in his diebus in quibus legitima ieiunia celebrantur secundum canonicam constitutionem minime fieri decreuimus Insuper etiam sancta synodus decreuit ut nulla iudiciaria potestas licentiam habeat sua auctoritate christianos ad placitum bannire in supradictis diebus id est septem dies ante natalem domini usque in octauas epiphanię et a quinquagesima usque in octauas paschę et septem dies ante natiuitatem sancti iohannis baptistę quatenus ad eundi ęcclesiam orationibusque uacandi liberius habeantur facultas 

K22
Ut ieiunium absque cibo luxurię obseruari debeat 
Ex dictis leronimi 
Non dico ebdomadas non dico duplicata ieiunia sed saltem singulos dies absque ciborum luxuria transigamus 

K23
Ut cottidianum ieiunium non sit sine refectione aliqua 
Ex dictis Pimenii heremitę 
Sint tibi cottidiana ieiunia et refectio satietatem fugiens Nihil enim prodest tibi biduo triduoque transmisso uacuum portare uentrem si pariter obruatur Si conppensantur saturitate ieiunia ilico mens repleta torpescit et irrigata terra corporis huius spinas et carduum germinat 

K24
De eodem 
Item idem 
Sint tibi ieiunia pura continua moderataque id est cottidie esurire et cottidie prandere 

K25
Quod ieiunium curet uulnera delinquentis 
Ex dictis apꝉi 
Noli adhuc aquam bibere sed modico utere uino propter infirmitates tuas curat enim uulnera delinquentis curatosque sanctificat ieiunium 

K26
De quodam alcibiade qui sibi graue iugum ieiunii imposuerat 
Eusebius in ęcclesiastica historia dicit 
Alcibiades quidam erat ex numero eorum qui pro Christo cti tenebretur hic uitam satisarduam et austeram gerebat nihil cibi uolens accipere sed tantum pane et sale cum aqua utebatur Cum uitę hunc rigorem uellet etiam in carcere positus optinere attalo cuidam seruo dei reuelatum esse quia non recte faceret alcibiades creaturis dei et uellet aliis formam scandali derelinquere Quibus cognitis alcibiades cępit omnia cum graciarum accione percipere quia quę illi reuelabat spiritus ut doceret huic ut sequeretur id estspiritus persuadebat 

K27
De eo qui sub optentu religionis sine iussu episcopi sui uel presbiteri ieiunium sibi imponit 
Ex concilio apud Ephesfurt habito Capitulum v cui interfui Heinricus rex 
Ut nemo nisi consentiente proprio episcopo aut eius misso ieiunium sub obtentu religionis sibi imponat unum diem prae aliis excipiendo omnimodo interdicimus quod et factum displicet et in futurum fieri prohibemus quia plus causa ariolandi esse dinoscitur quam supplementum catholicę legis 

K28
Ut nullus christianus dum sancta loca pro reuerentia petierit alicuius publicę potestatis banno ibidem constringatur 
Ex eodem concilio cui interfuit Heinrichus rex Capitulum ii 
Precipimus namque ut nullus christianus pro reuerentia ęcclesiam petendo ibique manendo indeque reuertendo alicuius publicę potestatis banno ibidem constringatur ne forte dum ad ęcclesiam causa orationis properat per bannum impediatur pro salute animę deuote insistere 